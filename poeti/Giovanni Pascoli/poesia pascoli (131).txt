
La glauca luna lista l’orizzonte
e scopre i campi nella notte occulti
e il fiume errante. In suono di singulti
4l’onda si rompe al solitario ponte.

Dove il mar, che lo chiama? e dove il fonte,
ch’esita mormorando tra i virgulti?
il fiume va con lucidi sussulti
8al mare ignoto dall’ignoto monte.

Spunta la luna: a lei sorgono intenti
gli alti cipressi dalla spiaggia triste,
11movendo insieme come un pio sussurro.

 

Sostano, biancheggiando, le fluenti
nubi, a lei volte, che salìan non viste
14le infinite scalèe del tempio azzurro.

