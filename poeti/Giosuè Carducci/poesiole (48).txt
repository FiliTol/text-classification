
Se affetto altro mortal per te si cura,
Spirto gentil cui diamo il rito pio,
Pon dal ciel mente a questa vita oscura
4Che già ti piacque e al bel nido natio.

Vedi la patria come sua sventura
Di tua candida vita il fato rio
Piangere e ’l fior de gli anni tuoi cui dura
8Preme l’ombra di morte e il freddo oblio.

Quindi ne impetra tu, che a te simíle,
Dritta a l’oprar, modesta a la parola,
11Cresca la bella gioventú virile,

E senta come a fatti egregi è scola
Anche una tomba cui pietà civile
14E largo pianto popolar consola.

