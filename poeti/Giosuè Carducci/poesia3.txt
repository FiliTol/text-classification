
Tu, mesta peregrina, il dolce nido
Lasci e de l’aer nostro il novo gelo:
T’invita piú benígno ardor di cielo
4E primavera di straniero lido.

E me lasci che tristi ore divido
Pur co ’l dolore onde i lassi occhi velo.
Tornerà tempo che senz’ombra o velo
8Si porga l’aer nostro a te piú fido.

Allor candidi soli; allor fiorente
Il colle e il piano; allor tutto d’amore
11Ti riconsiglierà soavemente.

Né allor ti sovverrai l’uman dolore
Di che si piange or qui. Non acconsente
14Al pianto, e oblia, de’  fortunati il cuore.

