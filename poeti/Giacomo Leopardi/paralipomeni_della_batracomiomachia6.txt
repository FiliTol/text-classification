
1
     Mèta al fuggir, le inviolate schiere
di Topaia ingombrâr le quattro porte;
non che ferir, potute anco vedere
non ben le avea dei granchi il popol forte.
Cesar che vide e vinse, al mio parere,
men formidabil fu di Brancaforte,
al qual senza veder fu co’ suoi fanti
agevole il fugar tre volte tanti.
2
     Tornata l’oste a’ babbi intera e sana,
se a qualcuno il fuggir non fu mortale,
chiuse le porte fûr della lor tana
con diligenza alla paura eguale.
E per entrarvi lungamente vana
stata ogni opra saria d’ogni animale,
sí che molti anni in questo avria consunto
Brancaforte che là tosto fu giunto;
3
     se non era che quei che, per nefando
inganno, del castello eran signori,
e ch’or piú faci al vento sollevando
sedean lassú nell’alto esploratori,
visto il popolo attorno ir trepidando
e dentro ritornar quelli di fuori,
indovinar quel ch’era, e fatti arditi
i serragli sforzar mal custoditi.

 
4
     E con sangue e terror corsa la terra
aprîr le porte alla compagna gente,
che, qual tigre dal carcer si disserra
o da ramo si scaglia atro serpente,
precipitaron dentro, e senza guerra
tutto il loco ebber pieno immantinente.
Il rubare, il guastar d’una nemica
vincitrice canaglia, il cor vel dica.
5
     Piú giorni a militar forma d’impero
l’acquistata città fu sottoposta,
Brancaforte imperando, anzi, nel vero,
quel ranocchin ch’egli avea seco a posta,
a ciò che l’alfabetico mistero
gli rivelasse in parte i dì di posta,
e sempre che bisogno era dell’arte
d’intendere o parlar per via di carte.
6
     Tosto ogni atto, ogn’indizio, insegna o motto
di mista monarchia fu sparso al vento,
raso, abbattuto, trasformato o rotto.
Chi Statuto nomava e Parlamento
in carcere dai lanzi era condotto,
che, del parlar de’ topi un solo accento
piú là non intendendo, in tal famiglia
di parole eran dotti a maraviglia.
7
     Leccafondi, che noto era per vero
amor di patria e del civil progresso,
non sol privato fu del ministero
e del poter che il re gli avea concesso,
ma dalla corte e dai maneggi intero
bando sostenne, per voler espresso
di Senzacapo, e i giorni e le stagioni
a passar cominciò fra gli spioni.

 
8
     Rodipan mi cred’io che volentieri
precipitato i granchi avrian dal trono.
Ma trovar non potendo di leggieri
chi per sangue a regnar fosse sí buono,
spesi d’intorno a ciò molti pensieri,
parve al re vincitor dargli perdono,
e re chiamarlo senz’altro contratto,
se per dritto non era, almen per fatto.
9
     Ma con nome e color d’ambasciatore
inviògli il baron Camminatorto,
faccendier grande e gran raggiratore,
e in ogni opra di re dotto ed accorto,
che per arte e per forza ebbe valore
di prestamente far che per conforto
suo si reggesse il regno, e ramo o foglia
non si movesse in quel senza sua voglia.
10
     Chiuso per suo comando il gabinetto,
chiuse le scòle fûr che stabilito
aveva il conte, come sopra ho detto;
e d’esser ne’ caratteri erudito
fu, com’ei volle, al popolo interdetto,
se di licenza special munito
a ciò non fosse ognun: perché i re granchi
d’oppugnar l’abbicci non fûr mai stanchi.
11
     Quindi i reami lor veracemente
fûr del mondo di sopra i regni bui.
Ed era ben ragion, che chiaramente
dovean veder che la superbia, in cui
la lor sopra ogni casa era eminente,
non altro avea che l’ignoranza altrui
dove covar: che dal disprezzo, sgombra
che fosse questa, non aveano altr’ombra.

 
12
     Lascio molti e molti altri ordinamenti
del saggio nunzio, e sol dirò che segno
della bontà de’ suoi provvedimenti
fu l’industria languir per tutto il regno,
crescer le usure, impoverir le genti,
nascondersi dal sol qualunque ingegno;
sciocchi o ribaldi conosciuti e chiari
cercar solo e trattar civili affari;
13
     il popolo avvilito e pien di spie
di costumi ogni dì farsi peggiore,
ricorrere agl’inganni, alle bugie,
sfrontato divenendo e traditore;
mal sicure da’ ladri esser le vie
per tutta la città non che di fuore;
l’or fuggendo e la fede, entrar le liti,
ed ir grassi i forensi ed infiniti.
14
     Subito poi che l’orator fu giunto
cui de’ topi il governo era commesso
dal re de’ granchi, a Brancaforte ingiunto
fu di partir co’ suoi. Ma dallo stesso
cresciuto insino a centomila appunto
fu lo stuolo in Castel male intromesso:
il resto a trionfar di topi e rane
tornò con Brancaforte alle sue tane.
15
     Allor nacque fra’ topi una follia
degna di riso piú che di pietade;
una setta che andava e che venia
congiurando a grand’agio per le strade,
ragionando con forza e leggiadria
d’amor patrio, d’onor, di libertade,
fermo ciascun, se si venisse all’atto,
di fuggir come dianzi avevan fatto,

 
16
     e certo, quanto a sé, che pur col dito
lanzi ei non toccheria né colla coda,
pure a futuri eccidi amaro invito
o ricevere o dar con faccia soda
massime all’età verde era gradito,
perché di congiurar correa la moda,
e disegnar pericoli e sconquasso
della città serviva lor di spasso.
17
     Il pelame del muso e le basette
nutrian folte e prolisse oltre misura,
sperando, perché il pelo ardir promette,
d’avere, almeno ai topi, a far paura.
Pensosi in sui caffé, con le gazzette
fra man, parlando della lor congiura,
mostraronsi ogni giorno, e poi le sere
cantando arie sospette ivano a schiere.
18
     Al tutto si ridea Camminatorto
di sí fatte commedie, e volentieri
ai topi permettea questo conforto,
che con saputa sua, senza misteri,
lui decretando or preso or esser morto,
gli congiurasser contro i lustri interi:
ma non sostenne poi che capo e fonte
di queste trame divenisse il conte.
19
     Al quale i giovinastri andando in frotte
offrian sé per la patria a morir presti;
e disgombro giammai né dí né notte
non era il tetto suo d’alcun di questi.
Egli, perché le genti, ancorché dotte
e sagge e d’opre e di voleri onesti,
di comandare altrui sempre son vaghe,
e piú se in tempo alcun di ciò fûr paghe,

 
20
     anche dal patrio nome e da quel vero
amor sospinto ond’ei fu sempre specchio,
inducevasi a dar, se non intero
il sentimento, almen grato l’orecchio
al dolce suon che lui nel ministero,
e che la patria ritornar nel vecchio
onore e grado si venia vantando,
e con la speme il cor solleticando.
21
     L’ambasciador, quantunque delle pie
voglie del conte ancor poco temesse,
pur com’era mestier che molte spie
con buone paghe intorno gli tenesse,
rivolger quei danari ad altre vie
e tôrsi quella noia un giorno elesse;
e gentilmente e in forma di consiglio
costrinse il conte a girsene in esigilo.
22
     Peregrin per la terra il chiaro topo
vide popoli assai, Stati e costumi;
a quante bestie narrò poscia Esopo
si condusse varcando or mari or fiumi,
con gli occhi intenti sempre ad uno scopo,
d’augumentar, come si dice, i lumi
alle sue genti, e, se gli fosse dato,
trovar soccorso al lor dolente stato.
23
     Com’esule e com’un ch’era discaro
al re granchio, al baron Camminatorto,
e ch’alfabeto e popolo avea caro,
molte corti il guardâr con occhio torto.
Piú d’un altro con lui fu meno avaro;
piú d’un ministro e re largo conforto
gli porse di promesse; ed ei contento
il cammin proseguia con questo vento.

 
24
     Una notte d’autunno, andando ei molto
di notte, come i topi han per costume,
un temporal sopra il suo capo accolto
oscurò delle stelle ogni barlume;
gelato un nembo in turbine convolto
colmò le piagge d’arenose spume,
ed ai campi adeguò cosí la via,
che seguirla impossibil divenia.
25
     Il vento con furor precipitando
schiantava i rami e gli arbori svellea,
e tratto tratto il fulmine piombando
vicine rupi e querce scoscendea
con altissimo suon, cui rimbombando
ogni giogo, ogni valle rispondea,
e con tale un fulgor, che tutto il loco
parea subitamente empier di foco.
26
     Non valse al conte aver la vista acuta
e nel buio veder le cose appunto,
che la strada assai presto ebbe perduta,
e dai seguaci si trovò disgiunto.
Per la campagna, un lago or divenuta,
notava e sdrucciolava a ciascun punto.
Piú volte d’affogar corse periglio,
e levò supplicando all’etra il ciglio.
27
     Il vento ad or ad or mutando lato
piú volte indietro e innanzi il risospinse,
talora il capovolse, e nel gelato
umor la coda e il dorso e il crin gli tinse,
e piú volte, a dir ver, quell’apparato
di tremende minacce il cor gli strinse,
che di rado il timor, ma lo spavento
vince spesso de’ saggi il sentimento.

 
28
     Cani, pecore e buoi che sparsi al piano
o su pe’ monti si trovâr di fuore,
dalle correnti súbite lontano
ruzzolando fûr tratti a gran furore
insino ai fiumi, insino all’oceano,
orbo lasciando il povero pastore.
Fortuna e delle membra il picciol pondo
scampâro il conte dal rotare al fondo.
29
     Già ristato era il nembo, ed alle oscure
nubi affacciarsi or l’una or l’altra stella
quasi timide ancora e mal sicure
ed umide parean dalla procella.
Ma sommerse le valli e le pianure
erano intorno, e come navicella
vota fra l’onde senza alcuna via
il topo or qua or là notando gía;
30
     e in suo cor sottentrata allo spavento
era l’angoscia del presente stato.
Senza de’ lochi aver conoscimento,
solo e già stanco, e tutto era bagnato.
Messo s’era da borea un picciol vento
freddo, di punte e di coltella armato,
che dovunque, spirando, il percotea,
pugnere al vivo e cincischiar parea;
31
     sí che se alcun forame o se alcun tetto
non ritrovasse a fuggir l’acqua e il gelo,
e la notte passar senza ricetto
dovesse, che salita a mezzo il cielo
non era ancor, sentiva egli in effetto
che innanzi l’alba lascerebbe il pelo.
Ciò pensando, e mutando ognor cammino,
vide molto di lungi un lumicino,

 
32
     che tra le siepi e gli arbori stillanti
or gli appariva ed or parea fuggito:
ma s’accorse egli ben, passando avanti,
che immobile era quello e stabilito,
e di propor quel segno ai passi erranti,
o piuttosto al notar, prese partito:
e cosi, fatto piú d’un miglio a guazzo,
si ritrovò dinanzi ad un palazzo.
33
     Grande era questo e bello a dismisura,
con logge intorno intorno e con veroni,
davanti al qual s’udian per l’aria oscura
piover due fonti con perenni suoni.
Vide il topo la mole e la figura
questa aver che dell’uomo han le magioni:
dal lume il qual d’una finestra uscía,
ch’abitata ella fosse anco apparia.
34
     Però di fuor con cura e con fatica
cercolla il topo stanco in ogni canto,
per veder di trovar nova od antica
fessura ov’ei posar potesse alquanto,
non molto essendo alla sua specie amica
la nostra insin dalla stagion ch’io canto;
ma per molto adoprarsi, una fessura
né un buco non trovò per quelle mura.
35
     Strano questo vi par, ma certo il fato
intento il conducea là dove udrete.
Che vedendosi omai la morte allato,
che il Cesari chiamò «mandar pel prete»,
e sentendosi il conte esser dannato
d’ogni male a morir fuor che di sete
se fuor durasse, di cangiar periglio,
d’osare e di picchiar prese consiglio.

 
36
     E tratto all’uscio e tolto un sassolino,
dievvi de’ colpi a suo poter piú d’uno.
Subito da un balcon fe’ capolino
un uom guardando, ma non vide alcuno:
troppo quel che picchiava era piccino,
né facil da veder per l’aer bruno.
Risospinse le imposte, e poco stante
ecco tenue picchiar siccome avante.
37
     Qui trasse fuori una lucerna accesa
l’abitator del solitario ostello,
e sporse il capo, e con la vista intesa
mirando inverso l’uscio, innanzi a quello
vide il topo che pur con la distesa
zampa facea del sassolin martello.
Crederete che fuor mettesse il gatto;
ma disceso ad aprir fu quegli a un tratto.
38
     E il pellegrin con modo assai cortese
introdusse in dorati appartamenti,
parlando della specie e del paese
dei topi i veri e naturali accenti;
e vedutol cosí male in arnese,
e dal freddo di fuor battere i denti,
ad un bagno il menò dove lavollo
dalla mota egli stesso e riscaldollo.
39
     Fatto questo, di noci e fichi secchi
un pasto gli arrecò di regal sorte,
formaggio parmegian, ma di quei vecchi,
fette di lardo e confetture e torte,
tutto di tal sapor, che paglia e stecchi
parve al conte ogni pasto avuto in corte.
Cenato ch’ebbe, il dimandò del nome,
e quivi donde capitasse, e come.

 
40
     A dire incominciò, siccome Enea
nelle libiche sale, il peregrino.
Al dirimpetto l’altro gli sedea
sur una scranna, ed ei sul tavolino
con due zampe atteggiando, e gli pendea,
segno d’onor, dal collo un cordoncino,
che salvo egli a fatica avea dai flutti,
dato dal morto re Mangiaprosciutti.
41
     E dal principio il seme e i genitori
e l’esser suo narrò succintamente.
Poi discendendo ai sostenuti onori,
fecesi a ragionar della sua gente,
narrò le rane ed i civili umori,
la Carta e il granchio iniquo e prepotente;
le due fughe narrò chinando il ciglio,
e le congiure ed il non degno esigilo.
42
     E conchiudendo, siccom’era usato,
raccontò le speranze e le promesse,
che da piú d’un possibile alleato
raccolte aveva autentiche ed espresse;
e l’ospite pregò che avesse dato
soccorso anch’egli ai topi ove potesse.
Rari veleni d’erbe attive e pronte
quegli offerí, ma ricusolli il conte;
43
     dicendo ch’oltre al non poter sí fatto
rimedio porsi agevolmente in opra,
a quell’intento saria vano affatto
ch’egli ad ogni altro fin ponea di sopra
che il popol suo d’onor fosse rifatto,
dal qual va lunge un ch’arti prave adopra.
Lodò l’altro i suoi detti, e gli promesse
che, innanzi che dal sonno egli sorgesse,

 
44
     pensato avrebbe al caso intentamente
per trovar, se potea, qualche partito.
Già l’aer s’imbiancava in oriente,
e di piú stelle il raggio era sparito,
e il seren, puro tutto e tralucente,
promettea ch’un bel dì fôra seguito:
quasi sgombro dell’acque era il terreno,
e il soffio boreal venuto meno.
45
     L’ospite ad un veron condusse il conte
mostrando il tempo placido e tranquillo.
Sola i silenzi l’una e l’altra fonte
rompea da presso, e da lontano il grillo.
Qualche raro balen di sopra il monte
il nembo rammentava a chi sortillo;
poscia a un letto il guidò ben preparato,
e da lui per allor prese commiato.

