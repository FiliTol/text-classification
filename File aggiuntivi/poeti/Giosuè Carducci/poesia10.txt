
A questi dí prima io la vidi. Uscia 
A pena il fior di sua stagion novella, 
E la persona pargoletta e bella 
4Era tutta d’amore un’armonia. 
  
Vereconda su ’l labbro le fioria 
L’ingenua grazia e la gentil favella: 
Come in chiare acque albor lontan di stella 
8Ridea l’alma ne gli occhi e trasparia. 

Tale io la vidi. Or con desio supremo 
Lei per questo nefando aere smarrita 
11Pur cerco e invoco; e sol mi sento, e tremo; 

Ché spento è al tutto ogni buon lume, e vita 
Già m’abbandona, e son quasi a l’estremo. 
14Luce de gli anni miei, dove se’ gita?

