
E degno è ben però, ch’a te potei,
Lasso! chinar l’ingegno integro eretto,
S’ora in gioco tu volgi, e lieto obietto
4L’ire, o donna, ti sono e i dolor miei.

Io quel dí che mie voglie a te credei
Pur vagheggiando accuso; e strappo e getto
Tua terribile imagine dal petto
8In van: tu meco, erinni mia, tu sei.

Ahi donna! ne le miti aure è il sorriso
Di primavera, e il sole è radïante,
11E il verde pian del lume aureo s’allegra.

A me di noia, a me d’orror sembiante
È quant’io veggo; e, se nel ciel m’affiso,
14De la mia cura e il divo ciel s’annega.

