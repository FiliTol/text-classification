
Candidi soli e riso di tramonti, 
Mormoreggiar di selve brune a’ venti 
Con sussurrio di fredde acque cadenti 
4Giú per li verdi tramiti de’ monti, 

Ed espero che roseo sormonti 
Nel profondo seren de’ firmamenti,
E chiara luna che i sentier tacenti
8Inalbi e scherzi entro laghetti e fonti,

Questo m’era ne’ vóti. Or miei desiri 
Pace ebber qui tra fiumi e tra montagne 
11De le secure muse in compagnia: 

Pace: se non che te ne’ miei sospiri 
Chiamo, te che da noi ti discompagne, 
14E il caro aspetto de la donna mia.

