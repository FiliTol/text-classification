
L’olmo e la verde sposa
Vedi in florido amplesso accolti e stretti:
Vedi a l’ilice annosa
4Attorcersi i corimbi giovinetti.

Deh!  se del roseo braccio
Cosí, bianca Neera, m’avvincessi,
E tra ’l soave laccio
8Il capo stanco io nel tuo sen ponessi,

Un lungo amore insieme
Giugnendo l’alme ognor, dolcezza mia,
Non altra gioia o speme,
12Non altro a desiar lo spirto avria.

 

Non me non me dal fiore
Del caro labbro, fin di tutte brame,
Sveglier potria sopore,
16Non cura di lieo, non dura fame.

Allor noi senza duolo 
Il fato colga;  innamorati spirti 
Noi tragga un legno solo,
20Pallido Dite, a’ tuoi secreti mirti.

Di ciel che mai non verna
La ferma ivi berremmo aura sincera,
Sotto i piè nostri eterna 
24Rinascendo co’ fior la primavera.

In tra i nobili eroi
Ivi a’ ben nati amor vivono ognora 
L’eroine onde a noi 
28Mormora un suon d’esigua fama ancora,

E menan danze, e alterni 
Canti giungono al suon d’alterna lira;
E su’ germogli eterni
32Zefiro senza mutamento spira.

Scherza con l’ôra incerta 
Di lauri un bosco; de le aulenti frondi 
Sotto l’ombra conserta 
36Ridon le rose ed i giacinti biondi.

 

A l’ombre pie d’intorno,
Non da rigidi imperi esercitato,
Sotto il purpureo giorno
40Germina splende e olezza il suol beato.

Solinga ombra amorosa
Ivi oblia Saffo la leucadia pietra,
E pur languida posa
44La tenue fronte su la dotta cetra.

Siede Tibullo a l’ombra
Ove docil da’ colli un rio declina;
E di dolcezza ingombra
48I sacri elisii l’armonia latina.

E noi, Neera, il canto
De’ morti udrem; noi sederem tra’ fiori
De l’asfodelo. Intanto
52Mesciamo i dolci e fuggitivi amori.

