
Giorno d’arrivi il tuo, san Benedetto:
ecco una prima rondine che svola.
E trova i pioppi nella valle sola,
4la grande pieve, il nido piccoletto.

 

Razzano i vetri; l’occhio del coretto
nereggia sotto un ciuffo di vïola:
ecco la cigolante banderuola,
8gli embrici roggi del loquace tetto.

E di saluti sonano le gronde
e il chiuso, dove il cielo è vaporato
11da un rosseggiar di peschi e d’albicocchi.

E la rondine stridula risponde
alïando con lievi ombre: sul prato
14la segue un cane co’ fuggevoli occhi.

