
Che hanno le campane,
che squillano vicine,
3che ronzano lontane?

È un inno senza fine,
or d’oro, ora d’argento,
6nell’ombre mattutine.

Con un dondolìo lento
implori, o voce d’oro,
9nel cielo sonnolento.

Tra il cantico sonoro
il tuo tintinno squilla,
12voce argentina — Adoro,


 
adoro — Dilla, dilla,
la nota d’oro — L’onda
15pende dal ciel, tranquilla.

Ma voce più profonda
sotto l’amor rimbomba,
18par che al desìo risponda:

la voce della tomba.

